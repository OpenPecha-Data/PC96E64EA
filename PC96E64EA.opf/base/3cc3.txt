༄༅། །
མཁས་གྲུབ་དཔལ་ལྡན་དོན་གྲུབ་ཀྱི་གསུང་འབུམ་དཀར་ཆག་བཞུགས་སོ། །
དགེ་ལེགས་འཕེལ་བར་གྱུར་ཅིགསྭསྟི། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །
འདིར་ཤཱཀྱའི་བཙུན་པ་དཔལ་ལྡན་དོན་འགྲུབ་ཀྱིས་རང་ཉིད་ཀྱི་དད་པ་དང་། གཞན་རྐྱེན་གྱི་བསྐུལ་བ་ལ་བརྟེན་ནས། ཡིག་རིགས་འགའ་ཞིག་བྲིས་པ་རྣམས། ཐོ་ཡིག་ཏུ་བཏབ་པ་ལ། ཐོག་མར་རྗེ་བཙུན་བྲང་ཏི་ནམ་མཁའ་དཔལ་བཟང་པོ་ལ་བསྟོད་པ། བླ་མ་དེ་ཉིད་ཀྱི་སྤྱན་སྔར་འབུལ་བའི་ཡན་ལག་བདུན་པ། རྗེ་བླ་མ་དམ་པ་མུས་ཆེན་ལ་བསྟོད་པ། ཡང་དེ་ཉིད་ལ་བསྟོད་པ། རྗེ་བླ་མ་ཀུན་དགའ་བཀྲིས་ལ་བསྟོད་པ། རྗེ་ངག་དབང་མཆོག་ལེགས་རྡོ་རྗེ་ལ་བསྟོད་པ། རྗེ་ཀུན་དགའ་བཟང་པོ་ལ་བསྟོད་པ། འཁོན་སྟོན་ཀུན་དགའ་བློ་གྲོས་ལ་གསོལ་བ་འདེབས་པའི་ཚིགས་བཅད། དབུ་མ་ལུགས་ཀྱི་བྱང་སེམས་སྡོམ་པའི་བརྒྱུད་འདེབས། བློ་སྦྱོང་དོན་བདུན་མའི་བརྒྱུད་འདེབས། གཤེད་དམར་སྤྲོས་མེད་ཀྱི་བརྒྱུད་འདེབས། འཇིག་བྱེད་རྣལ་འབྱོར་བཞི་ཁྲིད་ཀྱི་བརྒྱུད་འདེབས། འབྱུང་འདུལ་རྗེས་གནང་གི་བརྒྱུད་འདེབས། འཇམ་དབྱངས་སྨྲ་སེང་གི་བརྒྱུད་འདེབས། མགོན་པོ་དཔལ་བཟང་གིས་ཞུས་པའི་བླ་མ་རྒྱང་འབོད། བླ་མ་ལྔ་བཅུ་པའི་བསྡུས་དོན། དེའི་འགྲེལ་པ། ཐུབ་པའི་དབང་པོ་ལ་ཕྱག་འཚལ་བའི་ཚིགས་བཅད་སྨོན་ལམ་དང་བཅས་པ། སྒྲོལ་དཀར་ཡིད་བཞིན་འཁོར་ལོ་རབ་བསྟོད་པ། དབྱངས་ཅན་མ་དཀར་མོ་ལ་བསྟོད་པ་ཤླཽ་ཀ་གཅིག རྗེ་བཙུན་མ་སྒྲོལ་མ་ལ་འཇིགས་པ་བཅུ་དྲུག་གི་སྒོ་ནས་གསོལ་བ་འདེབས་པ། སྒྲོལ་མ་ལྷ་བཅུ་བདུན་མའི་མངོན་རྟོགས། འཇམ་དབྱངས་དམར་སེར་གྱི་སྒྲུབ་ཐབས། འཇམ་དབྱངས་སྨྲ་བའི་སེང་གེའི་སྒྲུབ་ཐབས། རྗེས་གནང་རྫས་སྦྱོར། ཐུགས་རྗེ་ཆེན་པོ་གཙོ་འཁོར་གསུམ་པའི་སྒྲུབ་ཐབས། རྗེས་གནང་འཁྲུས་ཆོག ཐུགས་རྗེ་ཆེན་པོའི་དམར་ཁྲིད་ཚོམ་བུ་ལུགས་ཀྱི་མངོན་རྟོགས། དེའི་འཕོ་བ། སྒྲོལ་མ་དམར་མོའི་སྒྲུབ་ཐབས་རྗེས་གནང་། ཕག་དཀར་ཤེས་རབ་གསལ་བྱེད་ཀྱི་སྒྲུབ་ཐབས། དེའི་བྱིན་རླབས་བྱ་ཚུལ། སེང་གེ་སྒྲའི་བསྙེན་ཐབས། འཇིགས་བྱེད་ལ་བརྟེན་པའི་ཆར་འབེབས། རྡོ་རྗེ་འཆང་ཀུན་དགའ་བཟང་པོའི་གསུང་ངག་གི་བཀའ་རྒྱ་ཐིམ་པའི་གཟིགས་སྣང་གི་གསལ་བྱེད། ལྗོན་ཤིང་མཛེས་རྒྱན་གྱི་སྔོན་འགྲོའི་བཤད་པ། དཔལ་ཀྱཻ་རྡོ་རྗེའི་ལས་བཞིའི་སྦྱིན་སྲེག་གི་རྣམ་བཤད། དཔལ་གསང་བ་འདུས་པའི་འགྲེལ་པ་སྒྲོན་གསལ་གྱི་བསྡུས་དོན། རིག་གསུམ་དབང་གི་སྤྱིའི་ཐོ་ཡིག འཕགས་པ་བརྒྱད་སྟོང་པ་ལ་ན་བཟའ་སྣ་ལྔ་ཕུལ་བའི་ཚིགས་བཅད་ལྔ། ཆོས་གཏམ་སྐྱོན་ཚང་ཡུལ་དོན། བར་དོའི་ཆོས་བཤད། བསྔོ་བའི་ཡོན་བཤད། དགེ་བསྙེན་སྤྱོད་པ་བཀྲ་ཤིས་ཀྱི་ཞུས་པའི་རྗེས་གནང་། འཁྲུས་ཆོག་ཐུགས་རྗེ་ཆེན་པོ་དམར་ཁྲིད་ཚེམ་བུ་ལུགས་ཀྱི་མངོན་རྟོགས། དེའི་འཕོ་བ། སྒྲོལ་མ་དམར་མོའི་སྒྲུབ་ཐབས། བསྔོ་བ་བསྡུས་པའི་ཚིགས་བཅད། རྒྱ་རོང་པ་བློ་གྲོས་རྒྱལ་མཚན་གྱིས་དྲིས་ལན། ཆོས་རྗེ་ངག་དབང་ཆོས་གྲགས་ཀྱིས་དྲིས་ལན་རྩ་བ། དེའི་འགྲེལ་པ། རབ་འབྱམས་པ་ཀུན་དགའ་བཀྲ་ཤིས་ཀྱིས་དྲིས་ལན། རབ་འབྱམས་པ་ལེགས་པ་ཆོས་འཕེལ་གྱིས་དྲིས་ལན། གཙུག་ཏོར་རྣམ་པར་རྒྱལ་མའི་ཆོས་སྐོར་གྱི་གསལ་བྱེད། རང་ལ་བསྟོད་པ་ཤླཽ་ཀ་གཅིག རང་ལ་བསྟོད་པ་དད་ལྡན་དགའ་བྱེད། དགེ་སློང་བཀྲ་ཤིས་དཔལ་བཟང་གིས་བསྐུལ་བའི་བླ་མ་གསུམ་གྱི་བསྟོད་པ་ཤླཽ་ཀ་རེ་རེ། ཁམས་སྟོན་མགོན་པོ་དཔལ་བཟང་ལ་ཕུལ་བའི་ཡི་གེ ཆོས་སྲུང་གླེ་ལུང་ལྷ་མོ་ལ་སྙན་དར་ཕུལ་བའི་ཚིགས་བཅད། མགོན་པོ་ལེགས་ལྡན་མཆེད་གསུམ་གྱི་གཏོར་ཆོག དེའི་རྗེས་གནང་རྣམས་ཡོད། མངྒ་ལཾ།། །

